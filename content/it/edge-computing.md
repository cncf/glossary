---
title: Edge Computing
status: Completed
category: Tecnologia
---

## Cos'è

L'Edge computing è un approccio di [sistema distribuito](/it/distributed-systems/) che sposta parte della capacità di archiviazione e calcolo dal data center principale alla fonte dei dati. I dati raccolti vengono elaborati localmente (ad esempio, all'interno di una fabbrica, in un negozio o in tutta una città) anziché essere inviati a un data center centralizzato per l'elaborazione e l'analisi. Queste unità o dispositivi di elaborazione locali rappresentano l'edge (limite esterno) del sistema, mentre il centro dati ne è il fulcro. Il risultato elaborato all'edge viene poi inviato al centro dati principale per ulteriori elaborazioni. Esempi di edge computing sono i dispositivi da polso o i computer che analizzano il flusso del traffico.


## Quali problematiche affronta

Nell'ultimo decennio abbiamo assistito a un incremento dei dispositivi edge (ad esempio, telefoni cellulari, orologi intelligenti o sensori). 
In determinati contesti, l'elaborazione dei dati in tempo reale diventa non solo una necessità, ma un'esigenza indispensabile. 
Pensate alle auto a guida autonoma. 
Immaginate che i dati provenienti dai sensori dell'auto debbano essere trasferiti a un centro dati per l'elaborazione, prima di essere inviati nuovamente al veicolo in modo che possa reagire in modo appropriato. 
La latenza di rete intrinseca potrebbe essere fatale. 
Sebbene questo sia un esempio estremo, la maggior parte degli utenti non vorrebbe utilizzare un dispositivo intelligente incapace di fornire un feedback immediato.

## In che modo aiuta

Come descritto in precedenza, perché i dispositivi edge siano utili, devono svolgere almeno una parte dell'elaborazione e dell'analisi a livello locale per fornire un feedback quasi in tempo reale agli utenti. 
Per raggiungere questo scopo è necessario spostare alcune risorse di archiviazione ed elaborazione dal centro dati al luogo in cui vengono generati i dati: il dispositivo edge.
Successivamente, sia i dati elaborati che quelli non elaborati vengono inviati al centro dati principale per un'ulteriore elaborazione e archiviazione.
In breve, efficienza e velocità sono i fattori principali dell'edge computing.